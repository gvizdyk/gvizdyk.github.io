---
layout: post
title:  "Мандрівка на г. Ільзу (1060 м.) зі Славська"
date:   2012-12-18 00:00:27
tags: mandrivky marshrut fotografiji zvit
meta_desc_1:
desc_1: "<p>Якось весною тато розказував про їхню з мамою мандрівку на гору Ільзу, яка знаходиться неподалік смт. Славське, Сколівського району, Львівської області. Трохи розпитавши що й до чого, вирішив і собі запланувати при нагоді мандрівку на цю вершину.</p><p>Через півроку після розмови я зі своїм сонечком, по сумісництву Чорноморською Хвилею :), їду на <a title='Зимова зустріч 2012' href='http://chm.plast.org.ua/dopysy-zvity/388-zymova-zustrich-2012.html' target='_blank'>Зимову зустріч пластових куренів  'Чорноморці' і 'Чорноморські Хвилі'</a>, яка цього року відбувалася в Славському. За попередніми розрахунками до місця зустрічі ми мали прибути орієнтовно о 13:00, що дозволяло б пройти запланований маршрут ще 'за світла'. Проте слизька, місцями не якісна дорога, та інші обставини затримали наш приїзд. І хоча сутінки уже почали 'наступати на п'яти', все ж, зваживши всі 'за і проти', я прийняв рішення йти! Що з цього вийшло - читайте нижче.</p>"
desc_2:
desc_3:
desc_img: "http://2.bp.blogspot.com/-Jz8w9mBF3iA/Uj38mT68mVI/AAAAAAAADKk/gc1wmo1dUsY/s940/alt_ilza_trip.png"
---

Якось весною тато розказував про їхню з мамою мандрівку на гору Ільзу, яка знаходиться неподалік смт. Славське, Сколівського району, Львівської області. Трохи розпитавши що й до чого, вирішив і собі запланувати при нагоді мандрівку на цю вершину.

Через півроку після розмови я зі своїм сонечком, по сумісництву Чорноморською Хвилею :), їду на <a title="Зимова зустріч 2012" href="http://chm.plast.org.ua/dopysy-zvity/388-zymova-zustrich-2012.html" target="_blank">Зимову зустріч пластових куренів  "Чорноморці" і "Чорноморські Хвилі"</a>, яка цього року відбувалася в Славському. За попередніми розрахунками до місця зустрічі ми мали прибути орієнтовно о 13:00, що дозволяло б пройти запланований маршрут ще "за світла". Проте слизька, місцями не якісна дорога, та інші обставини затримали наш приїзд. І хоча сутінки уже почали "наступати на п'яти", все ж, зваживши всі "за і проти", я прийняв рішення йти! Що з цього вийшло - читайте нижче :)

![Діаграма висотних перепадів гора Ільза](http://2.bp.blogspot.com/-Jz8w9mBF3iA/Uj38mT68mVI/AAAAAAAADKk/gc1wmo1dUsY/s940/alt_ilza_trip.png)

Маршрут виглядав так:<br />
смт. Славське (церква Успіння Пресвятої Богородиці) - г. Ільза (1060 м.) - туристична база - с. Волосянка - туристична база "Захар Беркут" - смт. Славське.

<iframe class="responsive" src="http://www.gpsies.com/mapOnly.do?fileId=rbwnmqrizlcrfxjy" frameborder="0" marginwidth="0" marginheight="0" scrolling="no" width="940" height="480"></iframe>

<dl>
<dt>Довжина маршруту:</dt>
<dd>За GPS-ом -  18,89 км., за підрахунками з виміру карти плюс коефіцієнт перепаду висоти - 22,67 км.</dd>
<dt>Затрачений час:</dt>
<dd>Орієнтовно: 3,35 год. на піший перехід + 10 хв на перекус + 15 хв на намагання знимкувати :) = 4 год.</dd>
<dt>Набір висоти:</dt>
<dd>469 метри (висота з 591 метра до 1060 метрів). Всього підйому 559 метрів, а спуску 556 метрів.</dd>
<dt>Складність:</dt>
<dd>Легка. Мандрівка вихідного дня.</dd>
<dt>Легенда:</dt>
<dd>Про цю гору розповідають багато легенд. За одною з них Ільза була відьмою, яку боялася вся округа. Втративши коханого, вона перетворилася на вовчицю і подалася його шукати гірськими бескидами. Розказують, що саме на цій горі, яка знаходиться в середині кільця інших гір, при повному місяці можна побачити вовчицю, яка "оплакує" і кличе до себе втраченого коханого. За словами легендарів, на цю гору приходять закохані пари, аби загадати бажання, щоб ніколи не розлучатися з тими, кого люблять і, як повідають, Ільза їм допомагає. Через те цю гору інколи ще називають "Відьминою гора".</dd></dl>

![Мандрівка на гору Ільза, Славське: Виряд в мандрівку](http://3.bp.blogspot.com/-XPVGvbT26fs/Uj39AljQ12I/AAAAAAAADKs/cpxXLOgkQdI/s940/mandrivka_ilza_41.jpg)

Зібравши виряд, поцьомав дружину і близько 16:30 рушив в мандрівку. Юхууу! Проте окрім карти і компаса на всякий випадок взяв і GPS, бо ж темніло :)

Неподалік славчанської церкви, в місці розгалуження доріг до Тарнавки (на захід) і до Волосянки (на південь) починається ґрунтова дорога (вверх), яка одразу ж ще раз розгалужується. Зокрема, на Ільзу веде дорога та, що лівіше, і йде вздовж дороги на Волосянку, на початку якої стоїть шлагбаум і табличка з написом "вантажним автомобілям рух заборонено...". Та дорога, що правіше, веде на цвинтар - по ній не варто йти.

![Мандрівка на гору Ільза, Славське: На підйомі на хребет. За мною видніється Славське.](http://1.bp.blogspot.com/-tANv2JoIwas/Uj39d7_lxFI/AAAAAAAADK0/2zGN_rtTuHk/s940/mandrivka_ilza_23.jpg)
<em>Підйом на хребет. За мною видніється Славське.</em>

![Мандрівка на гору Ільза, Славське: Позаду мене відніються схили г. Ільзи](http://1.bp.blogspot.com/-ELYaezariyE/Uj3-DxfYcTI/AAAAAAAADK8/gBuKYxZrqPo/s940/mandrivka_ilza_24.jpg)
<em>Позаду мене видніються схили г. Ільзи</em>

Десь на третьому кілометрі зауважую, що дорога бере занадто вліво. Спочатку не надав цьому важливого значення, проте пройшовши ще трохи, я не побачив необхідної стежки вгору, і так зрозумів, що її мабуть закурило-замело снігом, тому й пропустив. Кидаю азимут і, орієнтовно за десять хвилин я вже був на правильному шляху. Далі дорога повела мене в південно-західному напрямку інколи хребтом, інколи його правим схилом.

![Мандрівка на гору Ільза, Славське: На шляху до г. Ільзи](http://1.bp.blogspot.com/-3PreTEQyjxg/Uj3_a0IyDVI/AAAAAAAADLM/kdzJLKBCj2E/s940/mandrivka_ilza_32.jpg)
<em>На шляху до г. Ільзи</em>

На вершині Ільзи мене зустріли опори бугельного підйомника, які чемно чекали відкриття лещетарського сезону.

![Мандрівка на гору Ільза, Славське: На вершині г. Ільза](http://4.bp.blogspot.com/-A9iyqDkP-3A/Uj3_6sxn1ZI/AAAAAAAADLQ/qksEZ01E2N4/s940/mandrivka_ilza_33.jpg)
<em>На вершині г. Ільза</em>

Юрій Сітницький у своїй книзі "Мандрівки по Карпатах" написав:

<p class="pullquote">
Розташування Ільзи в самому центрі гір, що оточують Славсько, сприяє досконалому огляді їх. Це, в першу чергу, Тростян на північному заході, і Високий Верх на північному сході. Далеко на південному заході можна зауважити контури потужного закарпатського полонинського хребта Боржави. Добре видно села, на півночі - Славсько, на північному заході - Тарнавку, на півдні Волосянку.</p>

Мені ж не вдалось перевірити таку оглядність краєвиду - Ільза зустріла мене січенням сухого снігу, який то пропадав, то починав мести, а ще темрявою і тишею. Зробивши знимку та перекусивши, взяв курс домів. Не люблю вертатись тією самою дорогою, окрім цього,так би мовити, "густина ночі почала ущільнювалась", і я вирішив виходити на дорогу в  Волосянку, і нею прямувати до місця нашого проживання в Славському.

Що цікаво, вертаючись вздовж дороги, надибав купку піску,покриту снігом із невеликою ямкою всередині. Спочатку подумав, що то якийсь песик викопав собі цю "печерку", ховаючись від вітру... аж поки не зустрів ще одну купку, а потім ще одну і ще одну... :)

![Мандрівка на гору Ільза, Славське: В дорозі до с. Славське](http://4.bp.blogspot.com/-J7p965_EyI4/Uj4AN0YH5iI/AAAAAAAADLY/KjA2Rinx9Tg/s940/mandrivka_ilza_38.jpg)
<em>В дорозі до с. Славське</em>

Ось так і завершилась моя мандрівка вихідного дня :) о 20:31 на подвір'ї будиночка, в якому ми жили. Там мене зустріла моя Юля і повела на вечерю...

### При підготовці матеріалу використовував:

* Книжку "Мандрівки по Карпатах". Сітницький, Юрій. Львів "Бібльос" - "Друк". 1993. <em>Докладний опис маршрутів по Карпатах в спогадах бувалого туриста.</em>